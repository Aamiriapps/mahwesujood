                    
جدھر   دیکھو  ادھر  جلوہ  نما  اللہ ہی  اللہ  ہے
زمین  و  آسماں  میں  برملا  اللہ ہی   اللہ  ہے

نہ ساقی ہے نہ ساغر ہے نہ مئے ہے اور نہ میخانہ
یہ  او ہامِ  جہاں  فانی  ،  بقا  اللہ  ہی  اللہ  ہے

یہ اجسامِ زمیں سارے وہ اجرام ِ فلک سارے
یہ  سب نام کے دھوکے ،رہا اللہ ہی اللہ ہے

زمینی   ہو   سمائی   ہو  یا    ما  فی البحر  ماہی  ہو
ہر اک میں ہر طرح سے برملا اللہ ہی اللہ ہے

مریضو  ! ڈھونڈتے کیا ہو طبیبو ! سوچتے  کیا ہو
دوا   اللہ  ہی  اللہ ہے  شفا  اللہ  ہی  اللہ ہے

فضا  کی  کیفیت  کیا  ہے  ہوا  کی ماہیت  کیا ہے
فضا   اللہ  ہی  اللہ  ہے  ہوا   اللہ ہی اللہ  ہے

جہاں  والوں تمہیں جو  کچھ ملا تم کو مبارک ہو
مجھے  اب  تک  ملا   تو ہے  ملا  اللہ ہی اللہ ہے

نہیں ہوکر بھی ہونا کیا ہے بس اس کو سمجھ لینا
بس  اک  عدمِ  اضافی کے سوا  اللہ ہی اللہ ہے

ہر اک شئی واسطے تیرے مگر تو واسطے کس کے
تری   اس   زندگی   کا   مدعا   اللہ ہی  اللہ ہے

ھُوَ  آفاق  میں  اَنَتَ  حضوری میں اَنا  خود میں
بس   آفاق  اور  اَنفُس میں رہا اللہ ہی اللہ ہے

ظہور و غیب میں اس کے سوا  کوئی نہیں ملتا
کھلا  اللہ  ہی  اللہ ہے چھپا  اللہ ہی  اللہ  ہے

یہ منزل کیا ؟ یہ مقصد کیا؟ سفرکیا؟ اور اقامت کیا؟
جو   مخفی  تھا  وہی   ظاہر  ہوا   اللہ  ہی  اللہ ہے

کہیں   بالفعل  ظاہر ہے  کہیں  بالقوہ  قائم  ہے
کہیں  راضی  کہیں بے  ارتضا  اللہ ہی اللہ ہے


    یہ پوری نظم  نظر یہء وحد ۃ الوجود کے رنگ 
میں ڈوبی ہوئی ہے جو حضرت قبلہ مصنف
 دامت برکاتہم العالیہ نے وجد و حال کے عالم میں
کہی ہے اس نظم کو سمجھنے کے لئے قالِ صحیح کی دولت سے 
بہرہ یاب ہونا نہایت ضروری ہے کائنات اور اسکے خالق

 میں من حیث الذات غیریتِ  حقیقی شرعاً ثابت ہے  اور
 عقل ِ سلیم بھی اس غیریت پر یقین رکھتی ہے۔
حق تعالیٰ کی ذات حقیقتاً مخلوق کی ذات سے مختلف ذات ہے ۔

وحدۃ الوجود کے عقیدے کو حلول اور اتحاد جیسے خلاف ِ کتاب
 و سنّت عقائد سے دور کا بھی علاقہ نہیں ہے۔ اس نظم میں 
احدۃ الوجود کے نظریہ کو لفظوں  کا جامہ پہنایا گیا ہے۔

وحدۃ الوجود کے ماننے والوں کا  نعرہ  لاموجودالااللہ
 و  لا مشھود الااللہ بھی ہے۔ اس نظم کے ہر شعر میں  
لاموجودا لااللہ   اور   لا مشھودا لا اللہ   کی صدائے
 باز گشت صاف سنائی دیتی ہے  (مرتّب)
