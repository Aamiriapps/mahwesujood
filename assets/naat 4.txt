            ارمغانِ نعت
کسے   بولوں  کہ  حالت  کیا   بنی  ہے  یا رسول اللہ
ہر اک ساعت  مری  اب کچھ نئی ہے یارسول اللہ

کسی  سے  بات  کرنا  کیا  کسی  کے ساتھ  رہنا  کیا 
تمہیں سے رات دن اب لو لگی ہے یا رسول اللہ

نگاہیں ڈھونڈتی ہیں آپ  کو ہر سمت عالم میں
مری  اب  ٹکٹکی یوں ہی بندھی ہے یا رسول اللہ

سکونِ دل کہیں بھی آج  تک پایا نہیں میں نے
ادائے   خلق  تو  اب   دیکھ   لی ہے یا رسول اللہ

جہاں سے ہاتھ دھو دھو کر گذاری رات رو رو کر
عجب  درد  و  الم  ہے  بے کلی  ہے یا رسول اللہ

ملے  جس  کو  ہو  تم  اس کو  یقیناً  مل گیا سب کچھ
خدا   اور  خلق  ساری  مل  گئی   ہے یا رسول اللہ

بُلالو   سوئے  طیبہ  اب  کہاں  تک ہند میں ٹہروں
مدینہ   علم    کا   تم   ‘ در    علیؓ   ہے   یا رسول اللہ

خدا نے   مَارَمیَتَ    اِذ    رَمَیتَ    جب   ہے  فرمایا
خدا    کا   فعل  خود   فعلِ   نبیؐ  ہے   یا رسول اللہ

جہاں  تک  یہ  خدائی  ہے  وہاں  تک  مصطفائی ہے
جدھر  دیکھوں  خدا  ہے  اور  نبیؐ  ہے یا رسول اللہ

مرے     نوری   پیا   آمر   تو تجھ  میں حق کو پاتا ہے
نبیؐ   ہے  اور علی ؓ  ہے اور  ولی ؒ   ہے یا رسول اللہ



