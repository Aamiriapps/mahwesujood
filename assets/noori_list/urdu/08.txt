            دیارِ نوری کو روانگی سے پہلے
تمنا(۱) ہے اب جاکے جسماً ملوں مگر دل تو پہلے فدا ہوگیا
بظاہر  یہاں جسم تو رہ گیا ،حقیقت میں سب کچھ جدا ہوگیا

کوئی (۲) لمحہ ایسا گذرتا نہیں مَیں جس میں انہیں یاد کرتا نہیں
مجھے ان کی باتوں نے کیا کردیا ،کہوں کیا کہ میں کیا سے کیا ہوگیا

وہی (۳) علم میں ہے وہی فہم میں،وہی ذکر میں ہے وہی فکر میں
مرے  نوریا  تجھ  سے  میں  کیا  ہوا ، خدا  کی  قسم  با  خدا  ہوگیا

مرے دل کی دنیا بدلتی گئی جو تھی بات بگڑی وہ بنتی گئی
مری   زندگانی  سنورتی  گئی  ، تُو ہر  دم  مرا  رہنما  ہوگیا

ترے فیض سے مجھکو سب کچھ ملا یہ دنیا  ملی وہ  جہاں مل گیا 
ملے کیوں نہ دونوں جہاں میرے جب نبیؐ ہوگئے اور خدا ہوگیا

کسی کو جنوں میرا آتا نظر،کسی کو سکوں میرا آتا نظر
خدا کو دروں  میرا آتا نظر ،اب اَنتَ اَنا خود ھُوَ ہوگیا

مجھے  زندگی  کا  پتہ  مل گیا ،مجھے بندگی کا مزہ مل گیا
کہ جس آن شیخِ صفا مل گیا،میں آئینہء  اَیَنما  ہوگیا

(۱) ۔اپنے شیخِ محترم حضرت نورالمشائخ سید نوری شاہ رحمتہ اللہ علیہ سے
(۲) شیخِ محترم کی طرف اشارہ ہے
(۳)۔یعنی میں ہمیشہ حقیقت الحقائق کی یاد میں مستغرق رہتا ہوں

