         مرشد سے خطاب
ترا نام لب پہ جو  آگیا اسی آن مجھ کو مزا ملا
مری بندگی کا صلہ ملا، مجھے زندگی میں خدا ملا

ترے سامنے میں نہیں رہا نہ کبھی رہا نہ کہیں رہا
یہی ہے طریق  کا  اک  ادب ،یہ ملا تو بس خدا ملا

تُو خدا نہیں وہ جدا نہیں تو جہاں کہیں ہے خدا وہیں
تجھے  دیکھنے  کی  نظر  ملے ،تری  ہر  ادا   میں  خدا  ملا

مرا سر جھکے بھی تو کچھ نہیں مری جاں لٹے بھی تو کچھ نہیں
تُونے  جانِ  جاں  کا  پتہ  دیا  ترے  فیض سے  ہے  خدا  ملا

مجھے ڈر نہیں ہے  کسی کا بھی مجھے اب طلب نہ کوئی رہی
مجھے  تُو  ملا  تو  نبیؐ  ملے  جو  نبیؐ  ملے  تو  خدا  ملا

ترا جو ہوا وہ نبیؐکا ہے جو نبیؐ کا ہے وہ خدا کا ہے
جو ترا  نہیں  اسے  کیا  ملا ، نہ نبیؐ ملے نہ خدا ملا

میں نے قبلہ جس کو بنالیا اسے دل میں اپنے بسالیا
میں  گِرا  تو اس نے  اٹھالیا مجھے  ایسا شیخِ صفا ملا

تری خوش نصیبی کی آمرؔا نہ ہے حد کوئی نہ ہے انتہا
تجھے  نوری  جیسا  پیا  ملا  ، تجھے  پیر  شیخِ  ہُدیٰ ملا

