         
 سِپاس  نا مہ                                               
(ان اشعار میں از ابتداتا انتہا حضرت مصنف دامت برکا تہم اپنے پیر و مرشد سے مخاطب ہیں)

مرے نوری پیا تیرے اشاروں میں پتہ نکلا
پتے (۱)  کا  یہ  پتہ ہے برملا  میرا خدا  نکلا

ترے ارشاد نے پردے تعین کے اٹھاڈالے
زمیں قدموں سے نکلی فوق سے سارا سما نکلا

تعّین (۲) کی حقیقت لا تعّین سے جدا ٹہری
ترے بس اک اشارے میں ہمارا مدّعا نکلا

تری تلقین کے صدقے ترے ارشاد کے قرباں
تری  خدمت  میں  جو  آیا  یقیناً  با  صفا نکلا

ترے ملنے سے پہلے میری دنیا سب اندھیری تھی
جدھر  بھی  رخ  کیا میں نے ادھر ظلمت کدہ نکلا

جہاں والوں نے تجھکو اب تلک دیکھا نہ کچھ سمجھا
وہی   دیکھے  تجھے  جسکی  نظر  سے  ماسوا   نکلا

خدا  ہی  جانتا  ہے  تیرا  رتبہ  کوئی  کیا  جانے 
تری (۳) باتوں میں پردے سے نبیؐ نکلے خدا نکلا

مجھے  جو  دیکھتا  ہے  وہ  مجھے  کب  دیکھتا  ہوگا 
ترے جلوے ہیں مجھ میں،مَیں مثالِ آئینہ نکلا

تری نعلین برداری نے  مجھ  کو  کیا  بنا  ڈالا
شہنشاہوں سے اونچا بن کے اب تیرا گدا نکلا

جہاں کی اور جہاں والوں کی کچھ پرواہ نہیں آمر
ترا   حامی   اگر   شیخِ   صفا    نوری    پیا    نکلا

(۱) تجھ سے اکتساب فیض کیا تو میں نے دل کی آنکھوں
سے خدا کو برملا دیکھا۔
(۲)۔انقلابِ حقیقیت محال ہے
(۳) تیرے ارشاد کی عطا کر دہ بصیرت سے میری چشمِ دل
نے نبیؐ اور خدا کا جلوہ دیکھا۔