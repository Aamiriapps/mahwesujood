                 معراجِ عبد یت
مری جان تجھ پر فدا ہے محمدؐ
حقیقت میں تُو حق نما ہے محمدؐ

جو دیکھے گا تجھ کو وہ دیکھے گا حق کو
تو    آئینہء     اَینَما     ہے    محمدؐ

وظیفہ مرا رات دن اب یہی ہے
محمدؐ   محمدؐ    سدا    ہے    محمدؐ

کوئی  مدح  کیا  آپ  کی  کر سکے گا
یُصَلُّونَ (۱)  میں خود خدا ہے محمدؐ

تری  ذاتِ عالی کی تعریف کیا ہو
پسندِ   خدا    ہر  ادا   ہے   محمدؐ

تجھے  (۱)  وصفِ   مُزمِّلی   سے    پکارا
میں کیا کہہ  سکوں  کیا  رِدا ہے محمدؐ

قُمِ الَّیل (۲)  کہہ کر اٹھایا  ہے تجھ کو
خدا  خود  ہی  تجھ  سے  ملا  ہے  محمدؐ

خدا جانے کیا بات سینے میں ڈالی
سَنُلقیِ  عَلَیکَ   (۳)  کہا  ہے  محمدؐ

ہے قرآن اسکا وَرَتِّل  (۲) کہا کیوں
تلاوت  تری   کیا   ادا   ہے  محمدؐ

قسم ہے خدا کی کہ معراج کی شب 
سرِ  عرش  تو   ہی   گیا   ہے   محمدؐ

فَاَوحیٰ (۱) میں کیا کیا کیا ہے خدا نے
یہ  دونوں میں بس ماجرا ہے محمدؐ

تو فیضانِ نوری سے آمر  کہے جا
ہے  باطن  خدا   برملا   ہے محمدؐ

(۱)۔ اس شعر میں آیتِ کریمہ اِنَّ اللہَ وَ مَلٰئِکَتَہُ یُصَلُّونَ عَلَی النَّبِی یَا اَلیَّھَا الَّذِیِنَ اٰ مَنُو اصَلُّوا عَلَیہِ وَ سَلّمُوا تَسلِمَا کی طرف اشارہ کیا گیا ہے
اور یہ بتایا گیا ہے کہ حضور ﷺ پردرود خود خدا بھی بھیجتا ہے تو آپ
کی شان بندوں سے کیا بیان ہوسکتی ہے
(۱) حق تعالیٰ نے قرآنِ مجید میں حضور پر نورﷺ کو یَا اَیُّھاَ المُذَّمِّل کے 
الفاظ سے مخاطب فرمایا ہے
(۲)۔ یعنی خدا نے آپ کو قُمِ اللَّیل کہہ کر اٹھایا ہے
(۳) ۔سَنُلقِی عَلَیکَ قَو لاً ثَقِیلاً (قرآنِ مجید)
(۱)۔اس شعر میں آیتِ کریمہ فَاَوحیٰ اٍلیٰ عَبدِہِ  مَا اَوحیٰ کی طرف اشارہ کیا گیا ہے
