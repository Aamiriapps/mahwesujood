                                                  مدینے والے
جان تم پر کروں قربان مدینے والے
تم سے مجھکو ملا رحمان  مدینے  والے

کون جانے تمہیں جانے تو خدا ہی جانے
تم سا  کوئی  نہیں  انسان  مدینے والے

تیری   ہر   بات   پہ   قربان   یہ   جاں
تیرے بِن سب رہے انجان مدینے والے

درسِ عرفان ترے در سے ہے حاصل ہوتا
تیرے  دم سے  ہے یہ فیضان مدینے والے

تیرے دم سے ہے بسا عالمِ اِمکاں سارا
سچ  ہے  لَولَاکَ  تری شان مدینے والے

یہ یقیں آپ کے صدقے میں ملا عالم کو
شک گیا ، رہ  گیا   ایقان  مدینے والے

پردہ کرکے یہ دکھایا کہ میں پردے میں بھی ہوں
پھر  بھی  ظاہر  ہے  تو  ہر  آن  مدینے والے

تیرے جلوے کی حقیقت کوئی تجھ سے پوچھے
تجھ  سے   ظاہر  ہوا   رحمان   مدینے والے

ہے بُطونِ اَحَدی جو ہے ظہور احمدؐ  کا
مَن  رَّاٰنیِ میں ہے پہچان مدینے والے

حضرتِ حق کو وہ دیکھے گا جو تجھکو دیکھے
گر  خدا   دے ترا  عرفان مدینے والے

کیا لکھوں نعت تری خامہ مرا رُکتا ہے 
دفتر  ِنعت  ہے   قرآن   مدینے  والے

اس کو  نوری میں تو اور تجھ میں خدا ملتا ہے
یہی   آمر   کا   ہے   عرفان   مدینے  والے

