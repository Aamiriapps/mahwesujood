

خاصۂ خاصانِ رُسُل

محمدؐ مصطفٰے کا نام جب اک بار آتاہے
تصور میں نکھر کر عالمِ کردار آتا ہے

حلاوت وہ ہے پائی نامِ سرکارِ دو عالم میں
تصدق اس پہ ہونے کو مرا گھر بار آتا ہے

شریعت نے مجھے روکا وگرنہ حال تویہ ہے
خیالِ سجدۂ احمدؐ مجھے ہر بار آتا ہے

اطاعت ہے محمدؐ کی اطاعت حضرتِ حق کی
عنایت  میں  محمدؐ  کی  نظر  غفار  آتا  ہے

زماں وہ ہے مکاں وہ ہے مکیں و لا مکاں وہ ہے
وجودِ    ذرہ    ذرہ   بن  مرا   سرکار   آتا  ہے

بظاہر پردہ فرمایا ہے تو نے احمدِ مرسلؐ
حقیقت کی نظر میں پھر نظر ہر بار آتا ہے

وجودِ  عالمِ   اِمکاں   ہے   نورِ   محمدؐ   سے
وہی اک نورِ حق بن بن کئی انوار آتا ہے

تجھے اے رحمتِ عالم قسم ہے رحمتِ حق کی
اِسے  مت  چھوڑ  آقا  یہ  بحالِ  زار  آتا  ہے

جواب (۱) آمر کو یہ آیا سرِتسلیم خم کرلے
بلاوا  اس  کو ہے جو  لائقِ دربار آتا ہے

(۱) اس شعر میں شعریت اور شریعت دونوں کو
 حضرت مصنف دامت برکاتہم نے زبان دیدی ہے۔
ان کے علاوہ عشقِ صادق کو بھی بہترین پیرایہء اظہاردیا ہے۔
مخفی مباد کہ شریعتِ مصطفوی میں غیرِ خدا کو سجدۂ تعظیمی 
کرنا حرام گناہِ کبیرہ ہے لہذا ہر بارسجدۂ احمدؐ کا خیال 
آنے کے باوجود حضرتِ والا عملی 
جامہ پہنانے سے رکے ہوئے ہیں