                         فکر ِ فردا
بہت  کچھ  کھو دیا  جو  ہے  غنیمت  جان  اے بابا
کِیا ہے کیا ؟ تھا  کرنا کیا ؟ یہ اب  پہچان اے بابا

گئے   آگے  بہت  کچھ  اور  بہت  جاتے  نظر آئے
مسافر ہو کے منزل سے ہے کیوں انجان اے بابا

کہیں  شادی کسی کی ہے کہیں پہلو میں بربادی
یہ  دنیا  ہے  بدلتی  ہر  دم   و  ہر   آن  اے  با با

کہیں ہنسنا کہیں رونا کہیں رو رو کے چپ رہنا
یہ   ہے   احوال   ِدنیا   ہر  گھڑی  ہر آن اے بابا

کسی  نے  ابتدا   سے   انتہا   تک  غم   نہیں  جانا
کسی کے دل میں سارے رہ گئے ارمان اے بابا

غرض  دنیا  سے  دل  کیا  ہے  لگایا پھیر لے اسکو
یہی  ہے   راز  ِ پنہاں  اور  یہی  عرفان   اے بابا

یہ دنیا چیز ہے کیا ؟ اس جہاں سے لے کے جانا کیا؟
یہ  تن   تک  چھوٹ  جائیگا  یقیناً  جان  اے بابا

بُھلا  دے  زعم   کو  اپنے  مٹادے  وہم  کو اپنے
بنا   ’’ لا ‘‘  نعم  کو  اپنے   اَنا   کو   جان  اے  بابا

تو  کیا   جانے   گا   آمر  تجھ  کو   کیا  تھا  جاننا   آتا
یہ سب نوری پیا کا تجھ میں ہے فیضان اے بابا

