                 نشانِ منزل 
پردہ کرتے بھی ہو اور پردے کے باہر بھی ہو  
کیا   عجب  ہے کہ  تمہیں باطن  و   ظاہر بھی ہو

تم کو اب کون سے ازمان (۱) میں ڈھونڈوں مولا
تم  تو  ہر  وقت  سے  اوّل بھی  ہو   آخر بھی ہو

تم جو دینے ہی پہ آجاؤ کوئی کیا روکے
لینے والا کوئی مومن ہو یا کافر بھی ہو

نہ رہا خوف و خطر دونوں جہاں کا مطلق
کیونکہ تم غافر و راحم بھی ہو ناصر بھی ہو

میں (۲) تو عالم بھی نہیں عاملِ صالح بھی نہیں
اتنا بھی بس ہے  مرا  سر  ترے در پر بھی ہو

میری  باتوں کی حقیقت کوئی مجھ سے پوچھے
کیوں نہ ہر بات عجب ہو مری نادر بھی ہو
 
جب   حقیقت   مری  مجھ   کو  نظر   آجاتی   ہے
 اس سے بھی بڑھ کے میں بدتر ہوں جو بدتر بھی ہے

مجھ سے افضل ہی نظر آتا ہے ذرہ ذرہ
کام کی چیز سمجھتا ہوں جو پتھر بھی ہو

اُن کی جب  ذات  پہ جاتی ہیں نگاہیں میری
تب (۱)  مقابل  میں  بتاؤ  کوئی  بہتر  بھی ہو؟

بس  تمہارے  ہی  کرم  کا  ہے  بھکاری  آمر
کوئی ہو،کچھ بھی ہو، فاسق بھی ہو،فاجر بھی  ہو


(۱) ازمان ۔ـ زمانے
(۲) اس سے عمل صالح کی عظمت و وقعت،اہمیت
وافادیت کا انکار مقصود نہیں ہے صرف
اتنا کہنا مقصود ہیکہ اگر حق تعالیٰ فضل 
فرمادیں تو میرایہ عمل کہ میرا سر ان کے 
آگے محوِسجود ہے میرے لئے ذریعہء
نجات بن سکتا ہے
(۱) استقہامِ انکاری
(۲) حضرت مصنف  دامت برکاتہم نے 
انکساراً اپنی ذاتِ گرامی صفات سے فسق و
فجور کا انتساب  فرمایا ہے۔کمالِتواضع اسی
کا نام ہے
