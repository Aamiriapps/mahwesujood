                    تعمیرِ حیات
 تمہاری راہ کی تخریب بھی تعمیر ہوتی ہے 
یقیناً ہو کے رہتی ہے مگر تاخیر ہوتی ہے

تری ہر بات بابا گر خدائی بات ہوجائے
بتاؤں کیا اثر ہوتا ہے کیا تاثیر ہوتی ہے

جگر ہل جاتے ہیں اور دل ہل جاتے ہیں بوتوں سے
خدا  کے  ساتھ  ہوکر   جب  تری  تقریر  ہوتی  ہے

بظاہر   کان  تک  تقریر  کا  سامان  ہوتا  ہے 
اُسی آں دل کی دنیا میں عجب تنویر ہوتی ہے

بظاہر  لفظ  ہوتے ہیں حقیقت  اور ہوتی ہے
یہی بس تیر  ہوتے ہیں یہی شمشیر ہوتی ہے

بتاؤں کیا  نہ  ہوگا  ساتھ تیرے جب خدا  ہوگا
بھلا تدبیر کیا شئی ہے کہ جب تقدیر ہوتی ہے

مگر  خالق   کی جانب جہل  کی  نسبت نہیں ہوتی
برائی ہم سے ہوگی ہم سے جب  تدبیر ہوتی ہے

بڑائی خلق میں کب ہے بڑا ہے تو خدا ہی ہے
اذانوں  اور  نمازوں  میں  یہی  تکبیر  ہوتی ہے

میں قرآں  کھولتا  ہوں تو خدا کچھ کھول دیتا ہے
خدا جانے میں کیا ہوتا ہوں جب تفکیر ہوتی ہے

یہ دنیا خواب ہے بابا زرا ہوشیار تو ہوجا
جزا ہو یا سزا بن کر وہاں تعبیر ہوتی ہے
 
تجھے بیدار کرنے کو نبیؐ ہیں اور ولی بھی ہیں
اسی  مقصد  کی  خاطر  رات دن  تذکیر ہوتی ہے

کوئی دنیا کوئی عقبیٰ کوئی مولا کا طالب ہے
یہی تخنیت اور  تانیت اور  تذکیر ہوتی ہے

خدا  کا  ہوگا  جو بھی خدا ئی  اس کی  ہوتی ہے
یہی ہے رازِ پنہاں جس سے تسخیر ہوتی ہے

 دوا   کیا   کر  سکے   کوئی   طبیبو   !   راہ  لو  اپنی 
مرے باطن سے اب ظاہر میں کچھ تاثیر ہوتی ہے

مٹا آمر تو نوری ہے رہا نوری تو احمدؐ ہے
ملا  احمدؐ تو  واحد ہے یہی تفسیر ہوتی ہے

  (۱) ۔اس شعر میں حالِ توحید کو تحریر میں لایاگیا ہے۔
اس مضمون سے حلول واتحادکاکوئی تعلق نہیں۔
