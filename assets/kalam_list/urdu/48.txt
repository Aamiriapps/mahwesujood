                       فنا و بقا
قدرت خدا کی ہے جو کہے جارہا ہوں میں
ہر  دم سہارا   اس کا لئے جارہا ہوں میں

اب  ذوقِ  زندگی  کی نہ حد ہے  نہ انتہا
اس کی حیات ہے جو جئے جارہا ہوں میں

جب سے بھی سن رہا ہوں سماعت اسی کی ہے
کوئی  سنا  رہا  ہے  سنے  جا   رہا   ہوں  میں

او (۱) صاحبِ   کلام   !  تُو  ہی  اک کلیم ہے
گونگا ہوں پر تجھی سے کہے جارہا ہوں میں

جس  کو  وجود   ہے  وہی  موجود    ہو سکے
یہ بھی خطا ہے ’’ہوں ‘‘جو کہے جارہا ہوں میں

جب   صفحہء  وجود   سے   نام   اپنا  مٹ  گیا
اس کی انا میں خود ہی چھپے جارہا ہوں میں

ہے  ’’ وحدت الوجود ‘‘ تو پھر غیر کب رہے
ہے بحر  وہ   تو  موج  بنے  جا  رہا ہوں میں

نسبت سے موج کی ہے فنا  آن آن میں
اور بحر  کی  بقا  میں بسے جا رہا ہوں میں

کر وہم دور خود سے تو رب سے تو مل سکے
آمر   طریقِ   وصل  کہے  جا  رہا ہوں میں

(۱)۔اے خدا
