                 کر م در کرم 
مجھے جیسے برے پر بابِ کرم ابتک جو  کُھلا  ہے  کیا  بولوں
کرتا ہوں بُرا اور ہوں بھی بُرا پھر فضلِ خدا ہے کیا بولوں

ہوتا (۱) نہیں مجھ سے خیر کوئی اور شر کی تو کوئی حد نہ رہی
پھر رحم و کرم انکا مجھ پر اوروں سے  سوا  ہے  کیا بولوں

شنوا   ہے  وہی اور سننا ہے  ہر  اک   کی دعا  کو  شام  و  سحر
اس کے سوا اس کے بندوں سے کہنا ہی خطا ہے کیا بولوں

آتجھ کو بتاؤں رازِ نہاں جاتا ہے کہاں آسب ہے یہاں
اللہ جہاں ہے سب ہے وہاں کیا چیز جدا ہے کیا بولوں

بات (۲)  اتنی ہے اسکو پانا ہے پھر اسمیں سبھی کچھ پانا ہے
آفاق میں وہ ہے بن کے ھُوَ ،اَ نفُس میں اَنا ہے کیا بولوں

سامان نہیں رکھتے  ہیں مگر ہم  خالقِ  ساماں رکھتے ہیں
اب ہم سے بھلا کیا ہو نہ سکے اور کیا نہ ہوا ہے کیا بولوں

یہ وہ ہے فقیری سن لے میاں شاہوں سے بھی  اونچے ہم ہیں یہاں
اس    مسندِ    فقرِ   عالی     کا   سلطان    گدا   ہے   کیا   بولوں

اپنوں (۱)  کو بھی تُو  ہی دیتا ہے غیروں کا بھی تُو ہی داتا ہے
بس تیرے کرم پر  ہر  آں  اب دل  میرا  فدا ہے کیا بولوں

تُو حمد کے لائق ہے بیشک ،الفاظ نہیں ہیں پاس مرے
قاصر ہے  زباں اور خامہ مرا ،کیا حمد و  ثنا ہے کیا بولوں

تُو خالقِ جسم و جان و دل تُو نافخِ جاں در آب و گل
کہنا  تو  یہ  آیا ہے مجھکو کس طرح  کیا ہے  کیا بولوں

بے پانی کے ماہی جی نہ سکے  بے سانس کے بادی رہ نہ سکے
پتھر میں  جِلایا   کیڑے  کو  کس طرح جیا ہے  کیا  بولوں

ہر چیز ہے اصلاً  مٹی  کی  مٹی  میں مزہ ، بُو، رنگ  کہاں 
ہر پھل  کا مزہ ہر گُل کی مہک ہر شکل جدا ہے کیا بولوں

اب (۱) تک جو ہوا ہے فضلِ خدا بس اتنا  بتا  کیا  شکر کیا
اس پر بھی وہ تیری سنتا ہے کیا میرا خدا ہے کیا بولوں

اب اسکو سنا جو شنوا ہے اور مانگ  وہی  اک  داتا  ہے
کیا تجھکو نہ دیگا اے بندے جو تیرا خدا ہے کیا بولوں

وہ کام جو عینِ منشا ء ہے ان کا ہے میاں تُو جن کا ہے
آمر ترا سب کچھ ساماں اب نوری کی دعا ہے کیا بولوں 

(۱)۔ حضرت مصنف دامت برکاتہم
 ’’ خیر و شر‘‘ کی تذکیر کو پسند کرتے ہیں 
(۲)۔ حق کا پانا مخلوق کے پانے سے مختلف
ہے۔حق تعالیٰ تمام کوازماتِ خلق سے منزہ ہے
(۱)۔حق تعالیٰ سے خطاب
(۱) ۔برادرِ مسلِم سے خطاب
