                     یافت و شہود
 مری آنکھوں میں تو ہی آگیا میں جدھر گیا ادھر (۱) آگیا
مجھے  اب نہ  کوئی  خبر  رہی  میں  کدھر  گیا  کدھر  آگیا

نہ ہی منزلوں کی خبر مجھے نہ ہی محفلوں پہ نظر مری
کہ جدھر بھی مری نظر اٹھی تو نظر میں سربسر  آگیا

کوئی پوچھتا ہے ترا پتہ کوئی تجھ کو کہتا ہے لا پتہ
مرا    حال   و   قال  یہی  کہے  نظر  آگیا  نظر  آگیا

کبھی  دیکھتا   ہوں  نماز  میں کبھی  پردہائے   مجاز  میں
کہ جدھر بھی میں نے ہے رخ کیا ترا رخ مجھے نظر آگیا

جہاں خلق سامنے آگئی کہ میں کیا کہوں کہ کہوں گئی
تُو  چھپا   تو  میں نظر  آگیا  میں چھپا  تو  تُو  نظر آگیا

کہیں عشق میں کہیں حسن میں کہیں صبر میں کہیں جبر میں
کہیں  ناز  میں   یا   نیاز   میں  تُو  جہاں  رہا  نظر   آگیا

مرے  ہر مقام میں تو رہا مری صبح   و  شام میں تُو  رہا
مرے رات دن کے قیام میں،میں جدھر گیا ادھر آگیا

مری زندگی کا مدار تُو مری زندگی کا وِقار تُو
تُو اگر گیا تو میں مر گیا،ملی زندگی تُو گر آگیا

میں عدم   کا  آئینہ بن  گیا  تُو   قِدم کا  جلوہ  نما بنا
مری تُو نظر میں ہے  رات دن تُو جہاں رہا نظر آگیا

ترے رہنے کی یہ جگہ ہے بس،میں ہوں فانی تیری بقا ہے سب
مرا   (۱)   دل   ہی   ایک   جگہ  ہے  تُو جہاں  نوریا  نظر آگیا

وہی (۲) رہنما وہی حق نما وہی آئینہ بنا اَینَما
ترا   آمرا   وہی   آسرا  تُو  جدھر رہا ادھر آگیا

(۱)۔آنے جانے سے حق تعالیٰ پاک ہے 
یہاں حق تعالیٰ کے ہرجگہ موجود ہونے کو
 شاعرانہ انداز میں اسطرح بیان کیا گیا ہے
(۱) حضرت نوریؒ سے خطاب
(۲)۔ یعنی حضرت نوری

