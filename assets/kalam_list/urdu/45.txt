                       حسنِ کار فرما
وجود  تم نے  دیا   نہ  ہوتا  تو پھر جہاں کا  پتہ  نہ  ہوتا
عدم میں کیا تھا عدم ہی رہتا قِدم جو جلوہ نما نہ ہوتا

فلک کہاں تھا ملک کہاں تھا نشانِ عالم تلک کہاں تھا
تمہارا   فیض   و   کرم  نہ ہوتا  تو کچھ کسی کو ملا  نہ ہوتا

 تمہیں پکاروں تمہیں سناؤں تمہارے ہی راگ میں الاپوں
تمہارے رب (۱) ماسوا  میں مولا جو تم نہ ہوتے مزا  نہ  ہوتا

عبادتوں سے ریاضتوں سے مذاکروں سے مجاہدوں سے
کہوں  گا  کھا  کر  قسم خدا  کی  خدا کا حق تو ادا نہ ہوتا

بھلا  جو  ہوتا  تم  سے  ہوتا  برا  جو  ہوتا  ہم  سے  ہوتا
تمہارا فضل و کرم نہ ہوتا تو کوئی ہم میں بھلا نہ ہوتا

تمہیں ہو خالق تمہیں ہو مالک تمہیں ہو داتا تمہیں ہو مولا
جو  تم  نہ دیتے ،کسی نے اب  تک لیا  نہ  ہوتا دیا  نہ  ہوتا

تمہارا کھاتے تمہارا پیتے تمہارے ٹکڑوں پہ سب ہیں پلتے
نہ  بھیک ملتی اگر  تمہاری تو  کوئی اب تک جیا  نہ  ہوتا

تمہارے جینے کا اک پتہ ہے حیات ہم میں جو بر ملا ہے
اگر نہ ملتی حیات تم سے جہاں میں کوئی جیا  نہ  ہوتا

کہاں کی لیلیٰ کہاں کا مجنوں کہاں کا وامق کہاں کی عذرا 
تم ان میں گر جلوہ گر نہ ہوتے تو کوئی بھی مبتلا نہ ہوتا

اُسی (۱) کی ہستی اسی کی بستی اسی کو مانو تو حق پرستی
وجود   گر   وہ   عطا    نہ   کرتا  تو  ایک  ذرہ  بنا  نہ ہوتا

اُسی (۲) کا اب واسطہ میں لاؤں اسی کے دامن میں منہ چھپاؤں
وہ (۳) بولیں ہم بھی ہم ترے نہ ہوتے ترا جو نوری پیا نہ ہوتا

کہوں میں یہ بھی کرم تمہارا  وگر  نہ  آمر تھا  بے  سہارا
تمہیں نے توفیق یہ بھی دی ہے وگرنہ کچھ بھی کِیا نہ ہوتا


 (۱)۔بہ اعتبارِ نور و ظہور
(۱)۔ ضمیر غائب کا مر جع وہی ہے جو اس 
سے پہلے کے شعروں میں مخاطب تھا
(۲)۔حضرت نورالمشائخ نوری شاہ 
صاحب قبلہؒ کی طرف اشارہ ہے
(۳)۔یعنی حق جل مجدہ‘
