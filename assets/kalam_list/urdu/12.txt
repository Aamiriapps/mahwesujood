تصویرِ جاناں
ہماری  اب  نگاہوں میں بسی تصویرِجاناں ہے
زمین کیا ،آسماں کیا، ذرہ  ذرہ عینِ جاناں ہے

یہ عالم کیا ہے اسمیں کون ہے اور کس کا جلوہ ہے
وہی ہے ، غیر اسکا یاں نہیں ہے عینِ ایماں ہے

سفر کیا ہے ، حضر کیا ہے ، گذر کیا ہے ،وطن کیا ہے
ہر اک منزل میں راحت ہے اگر نزدیک رحماں ہے

زمیں کیا ہے ، ہمارے واسطے آغوشِ رحمت ہے
یہ ساتوں آسمانوں میں ہمارا ساز و ساماں ہے

چمن آرائیاں  کیا ہیں ، یہ بلبل بولیاں کیا ہیں
خدا کو اِن میں دیکھے گا سنے گا جسکو عرفاں ہے

اٹھا  کر  وہم   کا  پردہ   یہیں  دیدار  کرتا  جا
ھُوَالظَّاھِر  پہ تھوڑا بھی اگر یاں تجھکو ایماں ہے

جو وہمی پردہ  ہٹ جائے تو بس اللہ ہی اللہ ہے
یہاں عالم ہی سب گم ہے ہُوا کیا عقل حیراں ہے

وجودِ  حق  کو  پانا  ہے تو خود معدوم بننا ہے
پھر اپنی منزل مقصود بس  معلومِ یزداں ہے

ترے اک وہم نے دھوکہ دیا اور تو پھنسا اس میں
اسی  میں  عالمِ  دنیا  پریشاں  اور   نالاں ہے

ترا   مالک  ، ترا   مولیٰ   ، ترا   خالق   ،ترا   آقا
تو کوسوں دور سمجھا ہے ، وہ اقرب از رگِ جاں ہے

تجھے   آمر   یہ رہ کس نے دکھائی  ، گر کوئی پوچھے
قسم کھا کر کہوں نوری پیا کا مجھ میں فیضاں ہے

