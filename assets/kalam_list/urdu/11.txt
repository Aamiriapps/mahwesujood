کیمیائے ہستی 
ذرا وہم کا اپنے پردہ اٹھا کر یہیں دیکھ لے کون ہے  اور کیا ہے
وہیں گر خدا ہے وہیں دیکھنا ہے تو آخر یہاں کون ہے اور کیا ہے

تو آفاق میں اسکو ڈھونڈیگا کب تلک اور آیات و آثار سوچے گا کب تک
تمنا   اگر  دیکھنے  کی  ہے تجھ  کو  تو  آمیں  دکھائوں تجھی  میں  خدا  ہے

وہ تجھ میں ہے ایسا کہ وہ تو نہیں ہے تُو اس میں ہے ایسا کہ تُو وہ نہیں ہے
تُو  اس سے ہے  ظاہر وہ تجھ  میں عیاں ہے تو بندہ ہے اسکا  وہ تیرا خدا ہے

وہ ساتھی ہے تیرا سفر اور حضر کااسی سے ہے سامان اس رہ گذرکا
تُو محدود   بندہ  ہے مطلق وہ  مولا وہ بے ابتدا  اور  بے  انتہا ہے

ترے سرسے پاتک وہ جلوہ نما ہے  اور  آفاق میں جلوئہ اَینَما ہے
وہی تھا وہی ہے وہی اک رہےگا اسی کے خیالوں میں عالم بسا ہے

ترے وہمِ باطل سے اب دور ہوجا تُو عینِ خدا ہو کے مسرور ہوجا
یہ سارا جہاں چھوڑدے کچھ نہیں ہے تجھے کیا کمی جبکہ تیرا خدا ہے

ترا  ساتھ  اس کے  سوا کون  دیتا ترے  پاس اسکے سوا  کون رہتا
تُو اس سے جدا ہے یہ تیری خطا ہے جو نقطہ گرا ہے وہی اک برا ہے

کسی نور والے سے مل کر سنبھل جا تُو نوری پیا کے سنوارے سنور جا
خراب  اور خستہ تھا  آمر   ہر اک جا یہ صدقہ ہے اسکا جو اب  با خدا ہے

