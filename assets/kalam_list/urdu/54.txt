                  جانِ فرہنگ
کسی   کا  عینِ حق  ہونا   حقیقت  اس کو  کہتے  ہیں
جو ہے اس کو ہی ہے کہنا صداقت اس کو کہتے ہیں

کوئی (۱) اپنا سمجھتا ہے کوئی حق کا سمجھتا ہے
خیانت اس کو کہتے ہیں امانت اس کو کہتے ہیں

مرا   اور  تیرا اہلِ حق بھی کہتے ہیں ضرورت پر
اضافت خلق کی ، حق کی اصالت اس کو کہتے ہیں

ہمیشہ  حق   کو   حاضر   اور   ناظر   جو  سمجھتے   ہیں
خودی کھو کر اسے دیکھیں شہادت اس کو کہتے ہیں
 
نظر (۲)  میں خلق رہ جائے یا اسمیں حق نظر آئے
بصارت اس کو کہتے ہیں بصیرت  اس کو کہتے ہیں

ڈراتا    جابروں   کو    تو   ہنساتا   بھلوں   کو   تو
نذارت اس کو کہتے ہیں بشارت اس کو کہتے ہیں

کوئی حق کی طلب میں ہے کسی میں حق  نمائی ہے
ارادت   اس کو  کہتے ہیں مشیخت  اس  کو کہتے ہیں

محامد  ہیں خدا  کے  واسطے  سارے مراتب میں
ستائش خود کی جو چاہے حماقت اس کو کہتے ہیں

اگر بننا  ہے  کچھ تجھ کو خودی کو  تو مٹاتا  جا
خدا والے ترقی کی علامت اس کو کہتے ہیں

تجھے فطرت نے جو کچھ دیدیا تجھ کو مبارک  ہو
بجا مصرت ہوگر اسکا فضیلت اس کو کہتے ہیں

خودی کو   دور  کرنے  کی ہمیشہ سوچ  میں رہ جا
مشقت اس کو کہتے ہیں ریاضت اس کو کہتے ہیں

تجھے آمر جہاں بھی جس طرح بھی جو بھی ملتا ہے
یہ ہے فیضانِ نوری اور  حمایت  اس کو  کہتے ہیں

(۱) یعنی کسی شئی کو اپنا سمجھنا خیانت اور ہر چیز کو حق کی مِلک تسلیم کرنا امانت ہے یہاں  لف و نشر کی صنعت استعمال کی گئی ہے 
(۲) بصارت عام ہے بصیرت خاص ہے بصارت عارف و عامی دونوں کو حاصل ہے مگر بصیرت صرف عرفانِ حقیقی ہی سے حاصل کی جاسکتی ہے اس شعر میںبھی صنعتِ لف و نشر ہے
