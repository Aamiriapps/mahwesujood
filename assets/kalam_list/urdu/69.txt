                       مواعظ ِ حَسَنہ
اے   بندۂ    مومن    تو   اک   کام   یہاں   کردے 
بس  خود کو نہاں کر دے اور ان کو عیاں کردے

اس    عالم ِ    فانی    میں    کیا    نام    کوئی   چاہے
اب ان کے لئے خود  کو  بے نام و نشاں کر دے

غفلت   کی  یہ  آوازیں  کب تک ترے  کانوں میں
اب    فاش   ذرا   تو   ہی   خود  رازِ  اذاں کردے

کیوں  فکر ِ   جہاں  میں  تو  بیتاب  و  تواں  ہے تو 
اب   قوتِ  ایماں سے  تو  خود  کو  جواں  کر دے
 
ہر   منزل ِ   مسلک   میں  تو   آگے  ہی  بڑھتا  جا
جو   چال  رواں  تیری   ہو  اسکو    دواں  کردے

جائے   جو    کوئی   جائے    آئے   جو   کوئی   آئے
تُو   ترک  برائے حق  اب  کون  و  مکاں کردے

ہر   ایک   کے  دل  میں  تھا   ہر  طور سے گھر کرتا
اب اسکے بھی دل میں تو  بس ایک مکاں کردے

تُو   عینِ   وجودی   ہے   گرچہ   کہ   تُو  قیدی  ہے
جولاں   گہِ  عالم  میں  خود  کو بھی رواں  کردے

ہو کر   تو   فنا   خود  سے  ،  پالے  تو  بقا  اس سے
بے   قید ِ   زماں   کردے   بے  قید ِمکاں کردے

آمر   تری   منزل  میں  اک   نور  ہے  نوری  ہے
اُس  نور  ِنِہاں  کو تو  نوری سے  عیاں  کر دے
