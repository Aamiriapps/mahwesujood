                     کیفِ اِطلاق
دل تو تم نے لیا جسم تابع ہوا،جان بھی اب تمہیں پر فدا ہوگئی
اب  نہ ہم کچھ رہے  اور اپنا رہا  وہم  کی جو خودی تھی جدا ہوگئی

قید و بندش سے اب ہم رِہا ہوگئے سارے عالم سے اب ہم جدا ہوگئے
جب  تلک  ہم  رہے  اور  ہمارا  رہا  ،  یا  خطا  ہوگئی  یا   دغا  ہوگئی

اک زمانہ تھا ہم اسکو تھے ڈھونڈتے ،خود کو پاتے تھے اس کو جدا جانتے
اب  تو  ہر سو   وہی جلوہ گر ہوگیا ، یہ سوال اب رہا  خلق  کیا ہوگئی

یہ  سلوکِ   طریقت   تو   دشوار   ہے ،  وہ جو  ظاہر  کرے بر سرِ  دار ہے
وہ (۱) ’’اناالحق‘‘ کہے ہم ’’ھُوَالحَق‘‘ کہیں ،بات جس کی رہی وہ ادا ہوگئی

نسبتوں  کی  ہے  دنیا  وگرنہ   ہے  کیا  ، جب ہٹیں نسبتیں تو وہی رہ گیا
اب انا اور اَنتَ کا جھگڑا ہی کیا جب  ’’ھُوَ اللہ‘‘ ہی ہردم صدا  ہوگئی

(۱)۔ منصورِ حلاج کی طرف اشارہ ہے