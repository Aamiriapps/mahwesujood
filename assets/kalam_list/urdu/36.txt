            خواب سے حقیقت تک
یہ  جہاں کی ساری حقیقیں فقط ایک خواب و خیال ہے
نہ بقائے  مال و  منال ہے  نہ  قیامِ حسن  و  جمال ہے

کوئی تھا کمال میں سُر خرو کوئی تھا جمال میں خوبرو
مگر انقلابِ  زمان  سے  نہ  کمال  ہے  نہ  جمال  ہے

  شبِ  وصل   کی  وہ  حلاوتیں  ذرا  یاد  کرلے   وہ  ساعتیں
نہ وہ رات ہے نہ وہ بات ہے نہ وہ کیفِ قرب و وصال ہے

کوئی پیچھے پیچھے چلے مرے کوئی ساتھ ساتھ رہے مرے
مگر  امتحان  کی  راہ  میں نہ وہ ساتھ ہے نہ وہ چال ہے

نہ   وہ  دارا    اور    نہ  وہ  جم  رہا   نہ سکندری وہ عَلم رہا
رہے نام ان کے فقط یہاں نہ وہ شان و شوکت و مال ہے

جو کوئی کرے گا طلب اسے بھلا آج تک یہ ملی کسے
جو طلب میں ہیں وہ کلاب ہیں دی نبیؐ نے جیفہ (۱) مثال ہے

اسی واسطے  اسے چھوڑدے اسے دل سے اپنے نکال دے
اسی  آن  عقبیٰ  کی  سیر  کر  نہ  فنا   وہاں  نہ   زوال  ہے

یوں ہی سیر کرتا  ذرا تو چل میں کہوں گا اور بھی آگے چل
تجھے لے چلوں میں وہاں ،جہاں نظر آتا ان کا جمال ہے

یہ   جہنم  اور   یہ   جنّتیں   میاں ان  کی  سن تو حقیقیں
ترے  یار  کی   دو  تجلیاں  یہ  جلال  ہے  وہ   جمال  ہے

نہیں کچھ رہا مرے پاس اب سوا تیرے کون ہے ساتھ اب
اسے (۱) ڈھونڈنے کی ہے شمع جو مرے نوری تیری مثال ہے

اسی  واسطے  اسی  شمع  کو  لئے  پھر  رہا  ہوں  میں کو  بہ  کو
یہ  جلی  تو   وہ  (۲)  نظر  آگیا  یہی  آمر  اُس  کا  وصال  ہے


(۱)۔ حدیث میں ہے الدُّنیا  جِیفَتہُ‘ وَطَا لِبُھا
 کِلاب یعنی دنیا مردار ہے اور 
 اسے طلب کرنے والے کتّے ہیں
(۱) ۔حق تعالیٰ کو  (۲) ۔ حق تعالیٰ 
