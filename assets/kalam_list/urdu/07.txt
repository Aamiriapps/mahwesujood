 خیالِ یار
مجھے  اُن  کی یاد ہے رات دن مجھے اب انہیں کا خیال ہے
نہ  جہاں کی دل میں ہے آرزو نہ کسی سے میرا سوال ہے
  
کوئی  خود  پرستی  کا  منچلا  ،  کوئی   بت  پرستی  میں  مبتلا
میں خداکی کھا کے قسم  کہوں نہ یہ قرب ہے  نہ وصال ہے

کوئی  مال  کے ہے خیال میں  کوئی  عشقِ حسن  و جمال میں
نہ  کسی   کے  پاس  یہ  رہ  سکے  انہیں  رات  دن   کا  زوال ہے
 
کبھی مجھ سے  پوچھ حقیقتیں وہ ہوں نار کی کہ نعیم کی
مرے یار  کی  دو تجلیاں  وہ  جلال ہے  یہ جمال ہے

ترا نام  لے کے جو نوریا میں  نے مانگا  اس سے وہ دیدیا
کہا   آمِرا   تو  نہ  رنج کر ہمیں کب  نہ   تیرا  خیال  ہے
