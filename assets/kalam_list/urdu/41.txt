          رازِ تد بیر
خدا کا فضل ہوتا ہے تو بن جاتی ہیں  تقدیریں
کسی حلیے  بہانے سے سنور جاتی ہیں تدبیریں

نہ کہنے میں اثر میرے نہ کرنے میں شمر میرے 
عنایت اس کی ہوتی ہے تو ہوجاتی ہیں تا ثیریں

عدم  ظلمت  کدہ ہے  ذات میں ہر شئی ہے  ظلمانی
قِدم (۱) جب جلوہ گر ہو تو نظر آتی ہیں تنویر یں

نہ عزت ہے نہ حرمت ہے نہ شوکت ہے نہ سطوت ہے
کوئی  کیا سمجھے میری کیوں  یہ  ہوجاتی ہیں  توقیر یں

گذاری میں نے ساری زندگی خوابیدہ خوابیدہ
لباسِ   واقعی   پہنے   نظر  آتی  ہیں  تعبیریں

زباں  کھولوں  تو  بے  ذوقی  سنے  کوئی  تو  بے  کیفی
کہوں کیا کون ہے جس سے یہ بن جاتی ہیں تقریریں

مفسرہوں نہیں پھر بھی  جو منہ کھولوں تو یوں بولوں
نرالی   شان   کی  ہر   وقت  ہوجاتی  ہیں  تفسیریں

فقیری  میں امیری کے  مزے جس دل کو ملتے ہیں
اسے کب اس جہاں کی پھر پسند آتی ہیں جاگیریں

دواؤں  میں   دعاؤں  میں  اثر بالکل نہیں ذاتی
خدا کی ذات سے ہر وقت مل جاتی ہیں اکسیریں

خدا کی قدرتوں میں کچھ نہ دیری ہے نہ دوری  ہے
تری کوتاہیاں خود  بن کے  رہ جاتی ہیں تاخیریں

خدا سے منہ ہے موڑا خلق کی جانب ہے تو دوڑا
اسی خاطر  تری ہر سو  نظر   آتی ہیں تحقیریں

کلیمی  (۱)  لن ترانی ہی  کا  مستوجب تھا  اے آمر
مگر نوری کی نسبت سےیہ مل  جاتی ہیں  تنویریں

 
(۱) ْذاتِ قِدم خالق کی ذات کو کہتے ہیں اور
ذاتِ عدم مخلوق کی ذات کو۔
(۱) ۔ اس شعر میںحضرت مصنف دامت برکاتہم 
نے اپنے خطاب کلیمی کی لفظی مناسبت کے پیشِ نظر
یہ مضمون پیدا فرمایا ہے کہ آمر کلیمی کو اگر کسی نوری 
کی رہنمائی نہ ملتی تو چشمِ  باطن سے حق کا دیدار محال تھا
اور نوری کی نسبتِ نور سے جو ذات محمدیﷺ ہے
اظہرمن الشّمس ہے نوٹ؛۔حضرت مصنف کو انکے
شیخ رحمتہ اللہ علیہ نے کلیمی شا کا خطاب عطا فرمایا ہے

