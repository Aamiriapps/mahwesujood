                        ترکِ علائق
سب سے چھوٹ کے ہم اس سے لگے بیٹھے ہیں
کیا  خبر کس کو  کہ ہم کس  سے  ملے  بیٹھے  ہیں

آئے کوئی کہ نہ آئے ہمیں پرواہ کیا ہے
ہم  دو  عالم  سے   نظر  بند  کئے  بیٹھے ہیں

اللہ ُ  اللہ ُ  سے  لطف عجب  آنے  لگا
ذکر کے کیف کی لذّات لئے بیٹھے ہیں

لاکھ جلوت ہو فدا خلوت ِ جاناں پہ یقیں
مئے  و حدت  کا  لئے جام  پئے بیٹھے ہیں

’’ ہیچ   آفت  نہ  رسد  گوشۂ  تنہائی را ‘‘
قال تھا صاحبِ احوال بنے بیٹھے ہیں

دینے والے ترے دینے کے میں صدقے جاؤں
جان و دل ،جسم دئے جن سے جئے بیٹھے ہیں

یاد  کی   بات  ہو  یا   یافت کی حالت کوئی
لب کشائی ہے کہاں ہونٹ سئے بیٹھے ہیں

آفتیں  آتی  ہیں  پر  ہلکی  سے  ہلکی  ہوکر
سرسے ٹل جاتی ہیں پر ہم تو جمے بیٹھے ہیں

جب   توکّل ہے  تو  غیروں  کو  سنانا   کیا ہے
رَبُّنا اللہ   تو   کہنا   تھا   کہے     بیٹھے     ہیں

حکم (۱) آنے سے بھی پہلے سے ہم عامل نکلے
فیضِ  نوری  کو  لئے   اور   جئے  بیٹھے   ہیں

اب (۲) بھلا کس کو کوئی چاہے گا آمر کہنا
بخدا جب کہ خدا ہی سے ملے بیٹھے  ہیں

(۱) مُو تُو  ا  قَبلَ اَن تَمُو تُو ا کی طرف اشارہ ہے
(۲) مخلوق کی وہ محبت جو حق تعالیٰ سے دور
اور غافل کر دیتی ہے ،واصلین کے دل سے نکل جاتی ہے 
