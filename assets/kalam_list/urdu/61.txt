                            لِلّٰہیت
ہم  کو  ملنا ہے بس ان سے ہی  ملانے  کے لئے
نہ   زمانے   کے  لئے   اور   نہ   کمانے   کے لئے

جس سے ملتے ہیں ہم ان کی ہی سنادیتے ہیں
ہم (۱) بلاتے ہیں نہیں اُن سے ملانے کے لئے

درد (۲) سینے میں جو رکھتے ہیں وہ کیا دکھلائیں
تم  سنو   یا   نہ سنو ہم  ہیں  سنانے  کے لئے

زندگی (۳) ختم کے آئی ہے قریب  اب اپنی
پھر یہ غفلت کے  خزانے ہیں جمانے کے لئے

جو بھی ہم کہتے ہیں اپنے سے نہیں کہتے ہیں
سامنے  ہم  کو  کیا  ، خود  کو چھپانے کے لئے

ہم تو اک جنبش و حرکت کے نہیں ہیں قابل
ہیں  یہ افعال  تو قدرت کو  دکھانے کے لئے

اس   قدر   علم   ہے  ہم   کو   کہ  ارادہ   اپنا
مَا تَشاؤنَ  (۱)  کی  آیت ہے  سنانے کے لئے

ہم نے جب علم کے میدان میں خود کو دیکھا
طِفلِ  مولود  کی  حالت  ہے  بتانے  کے لئے

نیستی میں نہیں  جب  اپنا   وجود  اے  آمر
نام  کا  پردہ  لیا  خود  کو چھپانے   کے لئے

 (۱) ۔یعنی ہم مخلوق کو خالق سے ملانے کیلئے بلاتے ہیں
(۲)۔عوام سے خطاب
(۳) ۔اس شعر میں دنیا کی دو روزہ زندگی میں انہماک اور آخرت کی ابدی حیات سے غفلت شعاری پر طنز آسانی سے محسوس کیا جا سکتا ہے
(۱)وَمَا تَشاَؤنَ اِلَّا اَن یَّشاَءَ اللہ (قرآن مجید)

