                     ھُوَ السَّمِیعُ البَصِیر
تمہیں سننے والے تمہیں کو سناؤں
تمہارے سوا  کون میری سنے  گا

اگر تم نہ پوچھو تو پھر کون پو چھے
پکاروں کسے  کون میری سنے  گا

زمیں تنگ اور ااسماں ہے ستمگر 
فضا  ہر  طرف  ہے   مکدر   مکدر

نگاہِ  کرم سے  اگر  تم  نہ دیکھو
تمہارے سوا کون میری سنے گا

زمیں  درد   والی سما درد  والا
عنا صر کا یہ انگرکھا (۱) درد والا

سبھی  مبتلائے  الم  ہی  الم  ہیں
تو تم ہی کہو کون میری سنے گا

جہاں کو مبارک جہاں کے سہارے
مگر  بے  سہاروں  کا  تم  ہو سہارا

تمہاری قسم میں تمہیں کو سناؤں 
تمہارے  سوا  کون  میری سنے  گا

میں کچھ بھی نہیں تھا  ،  میں کچھ بھی نہیں ہوں
میں کچھ  بھی نہیں ہوں، میں کچھ بھی نہیں ہوں

تمہیں نےد یا سب تمہیں دینے والے
تمہارے   سوا    کون  میری  سنے  گا

یوں فیضانِ نوری نے دل کو سنبھالا
کہا  اے  (۲) کلیمی ترا ساتھ دوں گا

تو میرا ہے ہرگز نہیں چھوڑدوں گا
خدا  سے  کہوں  گا  وہ میری سنے گا


(۱) انگرکھا۔فرہنگِ آصفیہ میں اسکا کافِ فارسی
کے سکون اور رائے مہملہ کے فتح کے ساتھ بتایا 
گیا ہے ۔اگر جبکہ  فیروزاللغات میں اس
 سے مختلف تلفظ درج ہے۔حضرت مصنف 
نے اول الذ کر تلفظ اختیار کیا ہے
(۲) یہاں حضرت مصنف دامت برکا تہم
 کا تخلص آمر کی بجائے کلیمی ہے
 
