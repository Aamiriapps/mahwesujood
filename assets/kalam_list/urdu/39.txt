                                                                      رضا بر قضا
کیا مجھ کو  کمی  ہوگی میرا  جو  خدا   ہوگا
شاہوں سے بڑا ہوگا اس کا جو گدا ہوگا

دنیا کی ضرورت کیا عقبیٰ کی بھی حاجت کیا
جب ہوں گا  خدا  کا میں اور میرا خدا ہوگا

جو   بندۂ   مولا   ہے   کچھ اپنا  نہیں  رکھتا
جو بھی ہے رکھا حق کی خاطر ہی رکھا ہوگا

جس سے بھی محبت کی لِلّٰہ محبت کی
اِعراض   کیا   بھی  تو  لِلّٰہ    کیا  ہوگا

المختصر اب اسکا احوال سمجھ لو تم
لِلّٰہ    جیا     ہوگا     لِلّٰہ    مرا    ہوگا

گر میرا خدا ہوگا حالت مری کیا ہوگی
ہر آن ہر  اک لحظہ  اک حال نیا ہوگا

اک ہے جو خودی میں ہے اک ہے جو خدا میں ہے
بیشک   یہ   برا   ہوگا   بیشک   وہ   بھلا   ہوگا

عالم ہے پریشانی حیرانی میں کیا کہتا 
آئندہ   کا  کیا  ہوگا  کیسا  ہوگا  کیا ہوگا

ہنستے  ہوئے  کہتا  ہوں جو حال ہے اب میرا
وہ ساتھ ہے جب میرے کیوں میرا برا ہوگا

جو چاہتے ہیں مجھکو کیا چاہتے ہیں مجھکو
تُو  نے  مری  چاہت  کا  سامان کیا ہوگا

مخلوق ستاتی ہے دل تیرا دکھاتی ہے
کچھ ہو کہ  نہ ہو تیرا ،تیرا تو خدا ہوگا

اس سے بھی کوئی بڑھ کر کیا مرتبہ دوں تجھکو
تُو  بندۂ   حق   ہوگا   اور   تیرا   خدا    ہوگا

بولے (۲) ذرا آمر اب نوری کے لئے کہدے
کیا   حال  ترا  ہے  اب  کیا   حال  ترا  ہوگا

بولا کہ جو  ہونا ہے وہ  ہوکے  ہی رہتا ہے
میں ہے نہ کوئی تُو ہے جو ہے وہ ھُوَ ہوگا


(۱) ۔سالک سے خطاب   (۲) ۔یارانِ عزیز
