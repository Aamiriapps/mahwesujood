                    لطفِ زندگی
پریشاں   ہو   نہ   بندے   ہر  طرح   اللہ  کافی  ہے
سبب   فانی    مُسبّب   ہر  دم  و  ہر   آن  باقی ہے

تری   کوتاہیوں   کی  تھی  سزا   جو  در   بدر   بھٹکا
ارے ناداں ! وہ اقرب از رگِ جاں تیرا ساتھی ہے

اُسی کا سازو ساماں ہے اُسی کا سب یہ فیضاں ہے
جو   اسکے   غیر   کا  یا   اپنا  سمجھے   گا   وہ   باغی   ہے

ہٹا   عالم   کو   نظروں سے  مٹا  سب ذہن کے نقشے
وہی  تو  قلبِ مومن  کے لئے بس ایک  ہادی ہے

سمندر   میں   نہیں  تنگی   مگر  ہے  ظرف   میں تنگی
مُسبّب سب میں عالی ہے سبب کم ظرف پاپی ہے

کچل دے ظرف کو اپنے مَسل دے قلب کو اپنے
اتر   جا  بحر   میں  اسکے  تو  پھر   پاکی  ہی پاکی ہے

 وہ ہادی قلبِ مومن کا مُضِل ہے  قلب ِ فاسق کا
جسے   تقویٰ   ہے وہ تَیرے وہ ڈوبیگا جو طاغی ہے

غنی ہے تو خدا ہی ہے ، دھنی ہے تو خدا ہی ہے
خدا   سے  لیکے ان کو  دے  میاں یہ کام عالی ہے

اُسے   رورو   کے  میں  نے  جب پکارا  تو  کیا آمر
مرا  ہے  وہ  جو  نوری ہے نہیں اسکا  جو ناری ہے
