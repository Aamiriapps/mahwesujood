          حمد  و  شکر
ترے  فضل  کا  مری ذات  پر  نہ  حساب ہے  نہ کتاب ہے
میں نے سب سے بڑھ کے برا کیا نہ سوال ہے نہ جواب ہے

جو  مقابلے  پہ ترے  رہا،اسے دے توجیسی بھی ہو  سزا
وہ جو خود کو تجھ پہ مٹا چکا ،کیا اسے بھی تیرا عذاب ہے

تُو وہ نازنیں ہے مرے خدا ترے پردہ کرنے (۱) پہ میں فدا
ترے  حسن  کی  یہ  ادا   کہوں  کیا  طُور پر بھی حجاب  ہے

یہ جو پردہائے مجاز ہیں یہ رموزِ ناز و نیاز ہیں
وہ دِثار ہو کہ حجاب ہو رخِ یار ہی کی نقاب ہے

تُو بچائے جس کو وہ بچ گیا تُو سجائے جس کو وہ سج گیا
ترے غیر نے کسے کیا کِیا وہ جو ہے تو مثلِ سراب ہے

مجھے خلق سے نہیں واسطہ مرا   اس طرف  نہیں راستہ
مجھے دو جہاں کی ہو کیا خبر مجھے بس خیالِ جناب (۲) ہے

یہ  زمینی  ساری  جسا متیں  ،  وہ فلک  کی ساری عمارتیں
مجھے ان سے کچھ نہیں  زینتیں،میاں تم سے میرا شباب ہے

کبھی بِالعَمَد کبھی بے عمد ،میں خطا ہی کرتا ہوں اے صمد
ترا  عدل  ہو  تو  عتاب ہے ترا  فضل ہو  تو  مَتاب ہے

میں یہاں سے لے کے وہاں تلک ،اُسے ڈھونڈتا تھا جہاں تلک
مرے  نوریا  ترے  آئینے  میں  اٹھائی  اس  نے  نقاب   ہے

کہا (۱) آمرا تُو کدھر رہا کہا (۲) میں رہا نہ ہی تُو رہا
فقط ایک جلوۂ ھُو رہا ،یہ مقامِ غیبِ غیاب ہے

(۱)۔ یہاں پردہ کرنے سے مراد چھپنا ہے 
دوسرا کوئی معنیٰ متصور نہیں
(۲)۔جنابِاری تعالیٰ
(۱) یعنیٰ حضرت نورالمشائخ سید نوری
 شاہ صاحب قبلہ رحمتہ اللہ علیہ
(۲) یعنیٰ حضرت نورالمشائخ سید نوری
 شاہ صاحب قبلہ رحمتہ اللہ علیہ
