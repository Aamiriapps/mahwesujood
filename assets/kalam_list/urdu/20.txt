                    بے ہمتا 
سارے عالم میں تمہاری  ذات کا ہمتا نہیں
تم سے سب ظاہر ہیں پر تم سا نظر آتا نہیں

ظاہر (۱) و باطن تمہیں ہو اول و آخر  تمہیں
غیر  کا  اب  تو  پتہ  ہم سے کہیں چلتا نہیں

ناز  ہے  عالم کو  اپنے علم پر اور فضل پر
ہم کو تم پر ناز ہے اس کے سوا  آتا نہیں

پوچھنے  والوں نے  پوچھا  آپ کو  آتا ہے کیا
آپ سے سب کچھ بتایا خود سے کچھ آتا نہیں

جو پکارے آپکو فوراً جواب اس کو ملے
آپ کو  مانگا  تو  پایا  ورنہ  کچھ ملتا نہیں

دیکھنے میں سب سے ہم ملتے ملاتے ہی رہے
تھا  حقیقت  میں  کوئی رشتہ نہیں ناتا  نہیں

یہ  نظر  جو  ہے  ملی  کیسے  ملی  کس  سے  ملی
نوریا (۱) میں کچھ نہ تھا تجھ سے اگر ملتا نہیں

آمرا تو زندگی قدموں پہ اُس کے کر فِدا
ایسا رہبر شمع لے  کر ڈھونڈیو ملتا نہیں

(۱) با عتبارِوجودوشہود
(۱) حضرت نورالمشائخ قد س
 سرہ العزیز کی طرف اشارہ ہے
