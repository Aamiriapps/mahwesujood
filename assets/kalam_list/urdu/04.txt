راز ہی راز
مری آنکھوں میں تم ہو دل میں تم ہو جانِ جاں تم ہو
زمین (۱) و  آسماں تم  ہو مکیں  ہو  خود  مکاں  تم  ہو

تمہیں ہو اب نظر میں اور خارج میں مناظرمیں
منوِر  ہو   منور  ہو  یہ  تنویرِ  جہاں  تم  ہو

تمہیں ہو ہر جگہ اور تم نہیں تو  پھر  کوئی  کیا ہے
بہ صورت خود عیاں تم ہو بہ معنیٰ خود نہاں تم ہو

یہاں اب  بات  ایسی  کچھ سمجھنے  کی بھی  آتی ہے
میری صورت لئے  آئے میں صدقے جانِ جاں تم ہو
 
مری  سب    کامرانی   تم  مری  اب   زندگانی  تم
مرے (۲) اب جسم میں دل میں بسے ہو جانِ جاں تم ہو

رہا  اب  دو  جہاں  سے  واسطہ  کچھ  بھی  نہیں  مجھ  کو
ےتمہیں جب مجھ میں ہو تو کیوں نہ بولوں جانِِ جاں تم ہو

نگاہیں  صاف  اپنی  ہیں  بنا  دل    آئینہ   خانہ
مکیں دل میں ہو ، آئینہ جہاں دیکھوں وہاں تم ہو

ھُوَ مَعَکُم (۱) کہا  پھر  بھی  کسی کو  ہوش  کب  آیا
وَفِی اَنفُس (۲)  کہا پر کوئی  کیا سمجھا کہاں تم ہو

ھُوَالظَّاھِر   (۳)  کہا   تو  کہدیا    قدرت  ہی   ظاہر  ہے
ھُوَالبَاطِن (۴)سے سمجھے ہم عیاں ہیں اور نہاں تم ہو

پتے اُس نے تو اپنے ہر طرح سے سب کو دے ڈالے
ہمیں  یہ  کہدیا  تم  کچھ نہیں  میں ہوں جہاں تم ہو

کتابُ اللہ  رہی  موجود اور اسرار سارے تھے
پتہ  نوری   پیا  نے  یہ  دیا  کہ جانِ جاں تم ہو

  خدا  نے  اس  کو  تیری  رہبری  کے  واسطے  بھیجا
تو آمر اس پہ قرباں ہوکے کہدے جانِ جاں تم ہو

(۱) با عتبار وحدۃ الوجود
(۲) معیتِ حق با حق
(۱) وَھُوَ مَعَکُم اَینَما کُنتُم (قرآن شریف)
(۲) وَفِی اَنفُسِکُم اَفَلا تُبصِرُون (قرآن شریف)
(۳) (۴) ھُوَالَاوَّلُ وَالاٰ خِرُ وَالظَّاھِرُ
وَالباطِنُ وَھُوَ بِکُلِّ شئیِ عَلِیم (قرآن شریف)