                  سراجِ منیر
تمہاری یاد کا ہر دم مرے دل  میں اجالا ہے
اسی  سے  ہر جگہ ہر طور میرا   بول  بالا ہے

مری آہوں کو کیا دیکھے کوئی اور درد کیا سمجھے
وہی جانے جسے سوزِ جگر ہے جلنے  والا ہے

ہوا مجھ سے نہیں حق تیری  طاقت  کا  ادا  بالکل 
کہاں مجھ جیسے ناقص سے بھلا کچھ ہونے والا ہے

بھلائی سر بسر تجھ میں برائی سر بسر مجھ  میں
ترا احسان ہے ایسے برے کو  جو سنبھا لا ہے

کوئی ذرہ نہیں عالم کا جس سے تو نہیں ظاہر
زمانے میں تو ہے لیکن زمانے  سے نرالا ہے

تو وہ ظاہر ہے جس پر ہر طرف مظہر کے ہیں پردے
ہے  مظہر  آئینہ  جس میں  تُو  ظاہر  ہونے   والا   ہے

دِیا (۱) وہ ہے کہ جو خود دوسرے کو بھی دِیا کردے
اسی   نورِ  بصیرت   کا   ولایت   میں   اجالا    ہے

اسی (۲) شمع نبوت کو تُو اپنے شیخ سے لے لے
ہٹادے ظلمتِ کثرت تو  وحدت  کا  اجالا  ہے

کوئی کیا جانے اس کے راز کیا ہیں اور وہ کیا ہے
کہ جو ادراکِ بشری سے  ہزاروں طور  بالا  ہے

کہاں ڈھونڈے گا اس کو ان زمانوں میں مکانوں میں
کہاں تک تجھ کو فرصت ہے کہاں تک جینے  والا  ہے

مکاں ظاہر اور باطن میں زماں اول اور آخر میں
ہوئے گُم تو بتا اس کے  سوا  کیا  رہنے  والا  ہے

ہزاروں دکھ اٹھائے اور ہزاروں زخم بھی کھائے
مگر اس  کی محبت کو جگر کے خوں سے  پالا  ہے


(۱) چراغ 
  (۲) ۔طالب سے خطاب
