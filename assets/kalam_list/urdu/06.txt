جذب و سلوک
یہ  زندگی  تمہاری ہے  تم پر فدا رہے
ہر  دم  تمہاری  یاد  رہے  تذکرہ رہے

تم   (۱) دل میں ہو مکیں تو کہوں لامکان کیوں
اتنا   پتہ   جسے  بھی   رہے   با    خدا   رہے

اب (۲) تو زمین ہے نہ کہیں آسمان ہے
غیرِ خدا   نظر  سے  ہٹے بس خدا   رہے

صورت (۳) بدل بدل کے بھی آؤ تو کیا ہو
ہر  مرتبہ  فنا   میں  تمہاری     بقا     رہے

بس (۴) جسم میں تمہیں ہو مری جان و دل میں تم
دل  میں  تمہاری  یا    زباں   پر  نِدا    رہے

ایسے  شفیق  تم  ہو  کہ  تم  سا  کوئی  نہیں
بُھولے ہوؤں کی یاد میں بھی تم سدا رہے

دشمن تمہارے ہیں بھی تو تم سے ہی پلتے ہیں
تم  جتنا  ان  کے  ساتھ  رہے  وہ  جدا   رہے

تم  ہو  کریم  اور   غفور   و   رحیم  ہو
اس سے بڑا غریب کو کیا آسرا رہے

اپنے کرم سے تم نے ہمیں شاد کردیا
محروم کب کرم سے تمہارا گدا رہے

ایمان اور عمل پہ رکھا ہے مدارِ دیں
یہ ہے کمالِ دین کی فضلِ خدا رہے

اس سے زیادہ اور کہو کیا بتاؤں میں
اس طرح  ہو  فنا  کہ نہ ماو  شما رہے

اسرار ہیں کہیں تو یوں احکام ہیں کہیں
ان میں خدا  رہے تو  وہاں مصطفےٰ  ؐ رہے

آمر کی کیا بساط ہے اسرار جو کہے
نوری پیا کے سامنے وہ آئنہ رہے

(۱) یعنی حق تعالیٰ  با وصف زمان و مکان سے منزہ
ہونے کے دلِ مومن میں جلوہ فرما ہیں
(۲)باعتبارِ وحودِخارجی نہ کہ ازروئے
ثبوتِ علمی ،یہاں حقائقِ اشیا ء کا انکار مقصود نہیں ہے
(۳) اس شعر میں تجددِامثال (جوتصوف کا اہم مسٔلہ ہے)
پر روشنی ذالی گئی ہے
(۴) اس شعر کا حلول واتحاد کے عقیدے سے کوئی تعلق نہیں ہے
