                        امیدِ کرم 
مرے حالِ زار  پہ اے  خدا  ترا  فضل  ہوتا  ہی  جائیگا
کوئی  ساتھ   ہو  کہ  نہ  ہو  مرے ، مرا  مدّعا تو بر آئیگا

مجھے  ذات خلق کا ہے  پتہ  کہ ہمیشہ غم  کی  ہے یہ گھٹا
جو   خدا   کی  یاد  میں  سدا   اسے   کیسے  چین  نہ  آئیگا

مجھے عزم ہے نہ ہی جزم ہے نہ ہی ضبط ہے نہ قرار ہے
تُو  نے  ہر طرح سے  بچالیا  تو  ہی  ہر  طرح  سے  بچائیگا

مرے  خالقا   مرے   مالکا   مرے   رازقا   مرے   قادرا
تُو نہ دے تو پھر ذرا یہ بتا کوئی ہے جو دیتا بھی  جائیگا

تُو   کریم  ہے  تو رحیم ہے تو غنی ہے  اور  حمید ہے
مجھے  ہے یقیں مرے  مالکا   تو  ہی  دیگا  اور  دلائیگا

تری  عزتوں  کی قسم مجھے تری عظمتوں کی قسم مجھے
ترے در سے اٹھ کے ترا گدا کسی اور در پہ نہ جائیگا

تونے آج تک بھی دیا مجھے کسی کام سے کسی نام سے
انہیں  پردہائے  مجاز  کو   جو   اٹھائے  گا  تجھے  پائیگا

مجھے (۱) تنگ کردیا عشق کے کہیں جذب نے کہیں کیف نے
کہ میں   پھاڑ دونگا   حجاب تو  ، تُو   کہاں  چھپے   گا   چھپائیگا

میں رہوں لٹوں کہ جیوں مروں مجھے اس سے واسطہ کچھ نہیں
میاں  تم  ملے  تو  ہے  سب  ملا   کوئی   کیا  ملے   گا   ملائیگا

میں حقیر مشتِ تراب تھا یوں کہوں کہ خانہ خراب تھا
مجھے  جو  بھی  تو  نے  بنادیا  کوئی ہے  جو  ایسا  بنائیگا

مجھے پالنا ترا کام ہے میں جیوں تو تیرا ہی نام ہے
کہ جو کھا رہا ہے وہ عبد ہے وہ کہاں کسی کو کھلائیگا

میں (۲) نے ایک رخ تو بتادیا مجھے اسمیں پائیگا لاپتہ
مرا  دوسرا   ہے  پتہ  مجھے سگِ در  تو  نوری  کا پائیگا

درِ خانقہ  پہ  تو آمرا  بڑی  مدتوں سے ہے کیوں کھڑا
میں یہ چاہتا ہوں مرے پیا ترے دل میںگھر بنا جائیگا


(۱) عشق کا جذب و کیف سالک کے احوالِ باطن کو عالم آشکارا کرکے رہتا ہے(۲)۔حضرت مصنف دامت برکاتہم اپنے عزیز سے مخاطب ہیں (۳)حضرت مصنف دامت برکاتہم سے انکے شیخ کا سوال مصرع اول میں ہے اور مصرعِ ثانی میں حضرت مصنف کا جواب۔
