     جامعِ اضداد
کیا عجب ہے سب میں رہ کر سب سے پھر تنہا بھی ہے
آنکھ سے  غائب بھی  ہے  اور  پھر  نظر آتا بھی  ہے

جو ہے منگتا وہ دنی ہے جو ہے  داتا  وہ غنی
ہر طرف جلوہ نما منگتا بھی ہے داتا بھی ہے

ہے (۱) منزہ وصفِ بشری سے یقیناً ذاتِ حق
سرحدِ تشبیہ میں بندہ بھی ہے مولا  بھی  ہے

ذات (۲) لاثانی ہے تیری ،شان سبحانی تری
باوجود اس کے ہمارے ساتھ تو رہتا بھی ہے

صیدِ ماہی (۳) کے لئے جاتا ہے کوئی بحر تک
فضل ہو تو لے کے ماہی آگیا  دریا  بھی  ہے

غافلو  کرتے ہو  کیا  کہتے  ہو کس سے  حاجتیں
خلق میں اتنا تو بولو کوئی اک شنوا بھی ہے؟

 اک طرف غالب ہوں سب پر اک طرف عاجز ہوں میں
اک طرف مجھ میں  ہے  دریا  اک  طرف  قطرہ بھی ہے

اک طرف  کچھ بھی نہیں ہوں نیست  ہوں نابود  ہوں
اک طرف رخ سب میں اعلیٰ ہوکے پھر ادنیٰ بھی ہے

اک طرف  آمر  ہے  خاکِ  پائے نوری  بالیقیں
اک طرف ادنیٰ ہے ایسا ہر طرف اعلیٰ بھی ہے


(۱) ساتھ  تزیہ کے تشبیہ کا جامع ہونا .
طرزایرادنہ اشکال نہ الزام کی ہے
(حضرت شاہ کمالؒ)
(۲) واجب الوجود سے خطاب)
(۳)تلمیح
