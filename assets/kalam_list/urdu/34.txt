                      ترجمانیٔ جذبات 
دل میں تمہاری یاد ہو لب پہ تمہارا نام ہو
دُھن یہی ہر گھڑی رہے صبح ہو یا کہ شام ہو

چین ہے اور سکوں مرا جس میں ہو تیرا تذکرہ
تعلیمِ   علمِ  خاص  ہو   یا  وہ   بیانِ  عام   ہو
 
میری  نماز   کی خبر  کیا جانے کوئی بے خبر
میں ہٹ گیا وہ رہ گئے سجدہ ہو یا قیام ہو

اک (۱) لمحہ بھی تو یا میں یا دل لگادے ذات میں
بس  اتنا   بھی  جو  کرلیا   تو  فائز  المرام   ہو

ہو (۲) کوئی ساتھ یا نہ ہو یا کچھ ہو پاس یا نہ ہو
تُو   ناظمِ   نظام   ہے   تیرا   ہی  انتظام  ہو

میں ہوں اَصالۃً تُراب ،گرچہ ہوں خستہ و خراب
پر  میرے  دم  سے   مالکا  تیرا  ہی  احترام  ہو

مجھ  سا  برا   کوئی  نہیں تجھ سا  بھلا کوئی نہیں
اک سانس بھی نہ لے سکوں گر تیرا انتقام ہو

دل چاہتا ہے  اب  مرا شاہا تجھی پہ ہو فدا
ہر لمحے میں ہزار بار تجھ پہ ہی مرنا کام ہو

آنکھوں کا نور تو ہی ہے سارا ظہور تو ہی ہے
ظاہر  میں  تیرا  نام  ہو  باطن میں تیرا  کام ہو

جب (۱) تُو نے سر جھکا دیا  اٹھنے کا اضطراب کیا
جب  وہ  اٹھائیں  گے  تجھے  تو  سجدۂ  تمام ہو

آخرِکار دے کےجب نوری پیا کا واسطہ
روتے  ہوئے کہا شہا میرا  کوئی مقام ہو

اس (۲)  نے  کہا  کہ  مالکا میرے لئے  تو سن دعا
تیرے کرم میں شاہِ من ! میرا بھی اک غلام ہو

تو  کہدیا   تُو  ہے  مرا  تیرے لئے سنی  دعا
آمر کے واسطے ترا دامن ہی اک مقام ہے

(۱) ۔طالب سے خطاب
 (۲) حق تعالیٰ سے خطاب
(۱)۔بندۂ مومن
(۲)۔ حضرتِ نوریؒ
