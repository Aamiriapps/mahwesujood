                حرف و حکایت
جو رہا ہو تیرے خیال میں اسے چین ہے  نہ قرار  ہے
نہ کسی کی بات میں ذوق ہے نہ کسی پہ اس کا مدار ہے

مرے دل  کی  بات میں کیا  کہوں تو علیمِ  ذاتِ  صدور ہے
مرے پاس تیرے سوا ہے کیا مری جاں بھی تجھ پہ نثار ہے

کسے کیا خبر کہ میں کیا ہوں اب مرا حالِ دل ہوا کیا ہے اب 
تو  علیم  ہے   تو  خبیر  ہے  تو  ہی  ساتھ  لیل  و  نہار  ہے

ترے عشق کا میں مریض ہوں اسی آگ کا میں حریق ہوں
کوئی  کیا  علاج  مرا   کرے  ترے عشق  کا  یہ  بخار  ہے

میں پکارا اُن کو تو مل گئے میں رہا نہیں وہی رہ گئے
مری  فکر  مجھ سے جدا ہوئی مجھے یار ہی کا خمار  ہے

انہیں  دیکھتے  ہی گذر ہوئی انہیں  سنتے  سنتے  بسر ہوئی
رہی جو ادھر وہ اُدھر ہوئی جو اُدھر ہوئی وہ بہ کار ہے

مجھے خلق جانتی کیا ہے اب مجھے اس سے واسطہ کیا ہے اب
مجھے  کام  ہے  تو  تجھی سے ہے تجھے چھوڑدوں تو تَبار ہے

ہو (۱) مجاز تم،ہو لباس تم،بنے جسم تم،مرا دل ہو تم
مری جان تم ،مری شان تم،یہ وظیفہ لیل و نہار ہے

یہاں (۲) فرش پر بھی تمہیں رہے وہاں بھی بہ عرشِ بریں رہے
جہاں  بھی  رہے   تو  تمہیں  رہے  یہ  تمہیں  سے  گرم  بزار ہے

مجھے (۳) دیکھنے  کو  تو آمرا تجھے آئینے ملے جا بجا
مرا رخ نما وہی آئینہ ہے جو نوری لالہ عذار ہے


(۱) بہ اعتبا رِوحدتِ مطلقہ
(۲) ازروئے احاطتِ ذاتی
(۳) لفظِ بزار جو لطف دے رہاہے شاید بازارنہ دے
